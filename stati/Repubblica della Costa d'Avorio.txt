STATO: Repubblica della Costa d'Avorio
REQUISITI DELLE COPPIE ADOTTANTI:
Si tratta dei requisiti previsti dalla normativa locale che sono validi per le coppie adottive italiane solo qualora non contrastino con i requisiti previsti dalla normativa italiana.
- coppie sposate da almeno 5 anni, non separate neppure di fatto, in cui almeno uno dei due coniugi ha compiuto 30 anni (art. 3 c. 1 della Legge n. 2019-987);
- uno solo dei coniugi quando ha compiuto almeno 30 anni e dopo almeno 5 anni di matrimonio; in questo caso è richiesto il consenso dell'altro coniuge a meno che egli o non sia in grado di esprimere la propria volontà o vi sia la separazione legale o di fatto tra i coniugi o l’istanza di divorzio (art. 3 c. 2 della Legge n. 2019-987);
- persone singole dell’uno o dell’altro sesso che hanno compiuto almeno 30 anni (art. 3 c. 1 della Legge n. 2019-987);
- differenza di età con il minore di almeno 15 anni (art. 3 c. 3 della Legge n. 2019-987);
- il giudice, se ritiene vi siano valide ragioni, può stabilire l'adozione quando la differenza di età è inferiore ai 15 anni previsti (art. 3 c. 3 della Legge n. 2019-987).

REQUISITI DEI MINORI ADOTTANDI:
- minori di 18 anni dichiarati adottabili (art. 30 della Legge n. 2019-987):
- dichiarati abbandonati con decisione dell’autorità giudiziaria (artt. 25 e 29 della Legge n. 2019-987);
- i cui genitori biologici abbiano dato il loro consenso, validamente e liberamente espresso, all'adozione; se uno dei due è deceduto o incapace di esprimere la propria volontà è sufficiente il consenso dell’altro (art. 8 cc. 1-2-3 della Legge n. 2019-987);
- orfani o i cui genitori siano sconosciuti o incapaci di esprimere la propria volontà, in seguito a indagine del tribunale dopo aver sentito il tutore e il pubblico ministero (art. 8 c. 4 della Legge n. 2019-987);
Ulteriori elementi rilevanti secondo la normativa della Costa d’Avorio:
- i minori di 14 anni devono dare il loro consenso all’adozione (art. 7 della Legge n. 2019-987).

PASSAGGI DELLA PROCEDURA:
- la coppia conferisce l’incarico di avviare la procedura di adozione internazionale ad un ente autorizzato, il quale trasmette il fascicolo al MPFFPE/DPE;
- alla coppia viene proposto dal MPFFPE/DPE l’abbinamento con un minore e, se lo accetta, riceve ulteriori informazioni sul minore e la procedura prosegue;
- il MPFFPE/DPE redige una relazione sul corretto svolgimento delle procedure previste e invia il fascicolo contenente anche la domanda di adozione internazionale al Tribunale del domicilio o di residenza del minore o, laddove ciò non sia possibile, al Tribunale di prima istanza di Abidjan (art. 34 della Legge n. 2019-987);
- la coppia deve recarsi in Costa d’Avorio, nel luogo in cui risiede il minore, per restarvi almeno due settimane;
- durante il periodo necessario a completare la procedura, il minore è affidato alla coppia;
- per ottenere questo affidamento pre-adottivo la coppia deve fare domanda affinché il minore possa lasciare l’istituto in cui risiede; per evitare una brusca interruzione della routine del minore, la coppia può anche trascorrere del tempo con il minore presso l’istituto, per un periodo di adattamento che precede l’uscita definitiva dalla Costa d’Avorio;
- se la procedura ha esito positivo, il Tribunale, dopo aver incaricato il MPFFPE/DPE dello svolgimento di un’indagine riguardante il corretto svolgimento delle procedure previste, emette la sentenza di adozione del minore (art. 11 c. 2 della Legge n. 2019-987);
- la sentenza può essere appellata entro 30 giorni da chi è legittimato a farlo (art. 12 cc. 1-2 della Legge n. 2019-987);
- se non viene proposto appello, l’adozione è trascritta nel registro di stato civile del luogo di nascita del minore (art. 14 c. 1 della Legge n. 2019-987); se il luogo di nascita è sconosciuto o se il minore è nato all’estero, la trascrizione avviene su un apposito registro tenuto presso il Ministero degli Affari Esteri (art. 14 c. 5 della Legge n. 2019-987);
- una volta ottenuta tutta la documentazione necessaria, inclusi passaporto e visto, il minore può lasciare la Costa d’Avorio con la coppia adottiva.

POST ADOZIONE:
L’ente autorizzato trasmette al MPFFPE/ DPE le relazioni concernenti l’integrazione del minore, che devono essere redatte con cadenza annuale.