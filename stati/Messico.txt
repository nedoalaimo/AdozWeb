STATO: Messico
REQUISITI DELLE COPPIE ADOTTANTI:
Si tratta dei requisiti previsti dalla normativa locale che sono validi per le coppie adottive italiane solo qualora non contrastino con i requisiti previsti dalla normativa italiana.
- coppie sposate o conviventi da almeno due anni, eterosessuali o omosessuali; persone singole di entrambi i sessi (art. 391 del Codice civile);
- età superiore ai 25 anni (art. 72 del Regolamento);
- differenza di età con il minore di almeno 17 anni (art. 72 del Regolamento);
- capacità e mezzi per garantire al minore una educazione e una famiglia adeguata (art. 72 del Regolamento);
La normativa messicana indica altresì che non è possibile adottare in caso di:
- condanna per reati contro la famiglia, la salute e in materia sessuale (art. 72 del Regolamento).

REQUISITI DEI MINORI ADOTTANDI:
- orfani (art. 393 del Codice civile);
- dichiarati dal giudice della famiglia in situazione di abbandono o sotto la tutela del SNDIF (art. 393 del Codice civile);
- i cui genitori o nonni abbiano perso la responsabilità genitoriale (art. 393 del Codice civile).
La normativa messicana prevede che debbano prestare il consenso all’adozione:
- i genitori del minore (art. 398 del Codice civile);
- il tutore del minore (art. 398 del Codice civile);
- il Pubblico ministero del luogo in cui il minore risiede, in mancanza dei genitori e del tutore (art. 398 del Codice civile);
- il minore se ha compiuto dodici anni (art. 398 del Codice civile).

PASSAGGI DELLA PROCEDURA:
- la coppia conferisce l’incarico di avviare la procedura di adozione internazionale a un ente autorizzato, che trasmette il fascicolo alla SRE;
- la SRE trasmette il fascicolo alla PFPNNA, che ne valuta la conformità alla legge e, se la coppia non presenta i requisiti necessari o la documentazione non è completa, restituisce il fascicolo all’ente autorizzato tramite la SRE o fissa un termine per le eventuali integrazioni;
- gli assistenti sociali e gli psicologi della Direzione Adozioni della PFPNNA analizzano la documentazione della coppia;
- quando la documentazione è completa, viene trasmessa al Comitato tecnico per l’adozione (di seguito Comitato) del SNIDF che si pronuncia sull’ammissibilità della domanda;
- il Comitato elabora una proposta di abbinamento e invia il fascicolo del minore all’ente autorizzato per sottoporlo alla coppia adottante;
- se la coppia accetta l’abbinamento, invia comunicazione scritta al SNDIF attraverso la SRE, altrimenti resta iscritta nella lista di attesa per l’abbinamento;
- la Direzione Adozioni passa la pratica alla Direzione generale per l’integrazione sociale, che organizza gli incontri tra la coppia e il minore, dopo aver raccolto l’opinione di quest’ultimo;
- la coppia si reca in Messico, dove inizia una prima fase di avvicinamento al minore della durata non superiore a 20 giorni presso il Centro di assistenza sociale che ospita il minore; in seguito vengono programmati incontri fuori dal Centro di assistenza sociale, senza pernottamento, per un periodo non superiore a 20 giorni;
- se queste prove danno esito positivo, la PFPNNA convoca il Comitato che dispone l’affidamento pre-adottivo del minore alla coppia della durata massima di 30 giorni;
- il Centro di assistenza sociale prepara una relazione sull’esito dell’affidamento pre-adottivo;
- se la relazione è favorevole la procedura prosegue davanti all’organo giurisdizionale, davanti alla quale è depositata anche l’autorizzazione a procedere del SNIDF;
- l’organo giurisdizionale statale emette la sentenza di adozione;
- ottenuta la documentazione finale e svolti gli adempimenti necessari presso gli Uffici del registro civile e la SRE, la coppia può lasciare il Paese con il minore.

POST ADOZIONE:
L’ente autorizzato trasmette al SNDIF le relazioni concernenti l’integrazione del minore con cadenza semestrale per i tre anni successivi all’adozione (art. 40 delle Linee guida).