STATO: Portogallo
REQUISITI DELLE COPPIE ADOTTANTI:
Si tratta dei requisiti previsti dalla normativa locale che sono validi per le coppie adottive italiane solo qualora non contrastino con i requisiti previsti dalla normativa italiana.
- coppie sposate eterosessuali o omosessuali da almeno 4 anni in cui entrambi hanno più di 25 anni (art. 1979 c. 1 del Codice civile);
- persone singole di almeno 30 anni; 25 anni se si tratta di adozione del figlio del coniuge (art. 1979 c. 2 del Codice civile);
- età massima di 60 anni al momento dell’affidamento del minore in vista dell’adozione; la differenza di età con il minore può essere di massimo 50 anni (art. 1979 c. 3 del Codice civile);
- in presenza di motivi eccezionali la differenza di età con il minore può essere superiore a 50 anni, come ad esempio nel caso di gruppi di fratelli in cui la differenza di età prevista viene considerata solo in relazione a uno (art. 1979 c. 4 del Codice civile).

REQUISITI DEI MINORI ADOTTANDI:
- minori i cui genitori sono deceduti o sconosciuti (art. 1978 c. 1 lett. a del Codice civile);
- minori abbandonati (art. 1978 c. 1 lett. c del Codice civile);
- minori i cui genitori o tutori hanno espresso il consenso all’adozione (art. 1978 c. 1 lett. b del Codice civile);
- minori i cui genitori, per azione o omissione, anche in caso di incapacità per problemi psichici, ne hanno messo a serio rischio la sicurezza, la salute, la formazione e l'educazione o lo sviluppo (art. 1978 c. 1 lett. d del Codice civile);
- minori affidati ad un privato o ad un’istituzione, i cui genitori hanno mostrato disinteresse tale da compromettere seriamente i legami affettivi, almeno nei sei mesi precedenti la richiesta di affidamento (art. 1978 c. 1 lett. e del Codice civile);
- minori figli del coniuge dell’adottante o quelli che sono stati affidati all’adottante con decisione amministrativa o giudiziaria (art. 1980 c. 1 del Codice civile);
- minori di età inferiore ai 15 anni (art. 1980 c.2 lett. b del Codice civile);
- minori di età inferiore ai 18 anni non emancipati se erano già stati affidati agli aspiranti genitori adottivi o a uno di essi prima dei 15 anni o in caso di figlio del coniuge (art. 1980 c. 3 del Codice civile);
- il Tribunale della famiglia e dei minori verifica l’esistenza e la correttezza dei consensi richiesti per l’adozione; è necessario il consenso dei minori che hanno compiuto 12 anni (artt. 1981-1982 del Codice civile).

PASSAGGI DELLA PROCEDURA:
- la coppia conferisce l’incarico di avviare la procedura di adozione internazionale ad un ente autorizzato, il quale trasmette il fascicolo della coppia all’ACAI (art. 84 c. 1 della Legge n. 143/2015);
- entro dieci giorni dalla ricezione l’ACAI valuta il fascicolo; se accetta la domanda di adozione internazionale ricevuta, la registra nell'elenco dei “Richiedenti adozione internazionale residenti all'estero” (art. 84 cc. 2-4 della Legge n. 143/2015);
- la coppia riceve una proposta di abbinamento con un minore e, se la accetta, comunica il proprio consenso all’ACAI (artt. 85-86 della Legge n. 143/2015);
- l’ACAI collabora in questa fase con un’agenzia specializzata competente per preparare adeguatamente il minore all’adozione (art. 86 c. 1 della Legge n. 143/2015);
- la coppia si reca in Portogallo per trascorrere del tempo con il minore (art. 86 c. 2 della Legge n. 143/2015); questo periodo, chiamato “piano di transizione”, prevede un avvicinamento progressivo del minore alla coppia e dura circa 4-6 settimane;
- se l’ACAI valuta positivamente questo periodo, invia il fascicolo dell’adozione al Tribunale della famiglia e dei minori competente che stabilisce l’affidamento pre-adottivo del minore (art. 86 c. 3 della Legge n. 143/2015);
- il minore, ottenuti tutti i documenti necessari, può lasciare il Paese con la coppia per trascorrere il periodo di affidamento pre-adottivo in Italia (art. 86 c. 4 della Legge n. 143/2015);
- durante questo periodo, l'ACAI segue costantemente l’integrazione del minore attraverso contatti regolari con la CAI (art. 87 c. 1 della Legge n. 143/2015);
- trascorso positivamente tale periodo, l’adozione si perfeziona in Italia con la pronuncia della sentenza da parte del Tribunale per i minorenni (art. 88 c. 1 della Legge n. 143/2015);
- una copia autenticata della sentenza e il certificato contente il nuovo nome del minore adottato devono essere inviati all’ACAI (art. 89 della Legge n. 143/2015).

POST ADOZIONE:
Il Portogallo non richiede relazioni periodiche concernenti l’integrazione del minore in seguito all’adozione.