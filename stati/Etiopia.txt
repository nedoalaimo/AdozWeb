STATO: Etiopia
REQUISITI DELLE COPPIE ADOTTANTI:
Si tratta dei requisiti previsti dalla normativa locale che sono validi per le coppie adottive italiane solo qualora non contrastino con i requisiti previsti dalla normativa italiana.
- età minima di 25 anni; nel caso di adozione da parte di una coppia è sufficiente che uno dei due coniugi abbia compiuto 25 anni (art. 184 del Codice della famiglia);
La legge etiope specifica altresì che:
- entrambi i coniugi devono fornire il proprio consenso all'adozione, tranne nei casi di adozione del figlio del coniuge o laddove uno dei due coniugi non sia in grado di fornire il proprio consenso (art. 186 del Codice della famiglia);
- la presenza di figli biologici o adottati non impedisce l’adozione, ma il giudice valuta tale presenza in relazione al benessere del minore (art. 188 del Codice della famiglia).

REQUISITI DEI MINORI ADOTTANDI:
- minori di età inferiore ai 18 anni (art. 185 del Codice della famiglia);
- minori i cui genitori, o uno solo di essi se l’altro è deceduto o incapace, abbiano fornito il proprio consenso all’adozione (art. 191, commi 1 e 2 del Codice della famiglia); se uno dei genitori non vuole fornire il suo consenso e il minore ha compiuto almeno dieci anni di età il Tribunale può decidere per l’adozione sentito il parere dell’altro genitore e del minore stesso (art. 191, comma 3 del Codice della famiglia); se il minore non ha ascendenti in grado di fornire il consenso, il Tribunale decide nel suo superiore interesse (art. 191, comma 4 del Codice della famiglia).

PASSAGGI DELLA PROCEDURA:
- la coppia dà l’incarico di avviare la procedura di adozione internazionale ad un ente autorizzato, il quale trasmette il fascicolo al MOCWA;
- il fascicolo è esaminato dal MOCWA che elabora una proposta di abbinamento con un minore;
- la coppia riceve la proposta di abbinamento e, se la accetta, la procedura prosegue;
- l’istituto in cui si trova il minore, l’ente autorizzato dall’agenzia etiope di accreditamento delle associazioni e delle organizzazioni non governative (Charities and Societies Agency) e la coppia firmano il contratto di adozione;
- la coppia firma il contratto di adozione che deve essere omologato presso il Tribunale di prima istanza di Addis Abeba (art. 194, comma 1 del Codice della famiglia), alla presenza del minore e della coppia stessa;
- la decisione che chiude il giudizio di omologazione del contratto di adozione non è impugnabile, pertanto l’adozione diventa subito definitiva;
- una volta ottenuti tutti i documenti necessari il minore può lasciare la Repubblica federale democratica di Etiopia con la coppia.
(*)In assenza di norme specifiche reperite, le presenti informazioni relative alla prassi sono state fornite da un ente autorizzato operativo nella Repubblica federale democratica di Etiopia.

POST ADOZIONE:
L’ente autorizzato trasmette al MOCWA nella Repubblica federale democratica di Etiopia le relazioni concernenti l’integrazione del minore con cadenza trimestrale nell’anno successivo all’adozione e con cadenza annuale fino al compimento dei diciotto anni di età del minore(*)
Normativa di riferimento
- The Revised Family Code n. 213, 4 luglio 2000 [Legge 4 luglio 2000, n. 213, Codice della famiglia rivisto].

NOTE:
Non permette adozioni internazionali al momento