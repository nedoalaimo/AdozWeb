STATO: Thailandia
REQUISITI DELLE COPPIE ADOTTANTI:
Si tratta dei requisiti previsti dalla normativa locale che sono validi per le coppie adottive italiane solo qualora non contrastino con i requisiti previsti dalla normativa italiana.
- coppie sposate eterosessuali, preferibilmente sposate da almeno 2 anni;
- età minima di almeno 25 anni (Sezione 1598/19 del Codice civile e commerciale);
- differenza di età con il minore di almeno 15 anni (Sezione 1598/19 del Codice civile e commerciale).

REQUISITI DEI MINORI ADOTTANDI:
- minori dichiarati adottabili:i cui genitori biologici, o uno solo di essi se l’altro è deceduto o dichiarato decaduto dalla responsabilità genitoriale, abbiano espresso il loro consenso all’adozione (Sezione 1598/21 del Codice civile e commerciale);quando la struttura di accoglienza che ha in cura il minore (alla quale i genitori biologici del minore abbandonato possono delegare il potere di fornire il consenso), fornisca il proprio consenso all’adozione (Sezione 1598/22 del Codice civile e commerciale).
- i cui genitori biologici, o uno solo di essi se l’altro è deceduto o dichiarato decaduto dalla responsabilità genitoriale, abbiano espresso il loro consenso all’adozione (Sezione 1598/21 del Codice civile e commerciale);
- quando la struttura di accoglienza che ha in cura il minore (alla quale i genitori biologici del minore abbandonato possono delegare il potere di fornire il consenso), fornisca il proprio consenso all’adozione (Sezione 1598/22 del Codice civile e commerciale).
Ulteriori elementi rilevanti secondo la normativa thailandese:
- i minori che hanno compiuto almeno 15 anni devono fornire il proprio consenso all’adozione (Sezione 1598/20 del Codice civile e commerciale);
- in mancanza del consenso, il Tribunale può decidere di proseguire la procedura di adozione su richiesta dei genitori del minore, degli aspiranti genitori adottivi o del Pubblico Ministero, se: i genitori (o uno di essi) non possono esprimere il consenso o rifiutano di farlo per motivi non ragionevoli, con ciò influendo negativamente sulla salute e sul benessere del minore (Sezione 1598/21 del Codice civile e commerciale); la struttura di accoglienza che ha in cura il minore rifiuta di prestare il consenso all’adozione e ciò non rappresenta il migliore interesse del minore (Sezione 1598/22 del Codice civile e commerciale);
- negli ultimi anni il CAC accoglie candidature solo da parte di coppie disponibili a bambini di età superiore a 4 anni e/o con problemi di salute.

PASSAGGI DELLA PROCEDURA:
- la coppia conferisce l’incarico di avviare la procedura di adozione internazionale a un ente autorizzato accreditato per il Regno di Thailandia, il quale trasmette il fascicolo al CAC nel Regno di Thailandia;
- il CAC elabora la proposta di abbinamento e la sottopone all’ente autorizzato -corredata da informazioni anagrafiche e sociali sul bambino, aggiornamenti sanitari e fotografie - per trasferirla alla coppia;
- se la coppia accetta l’abbinamento, il CAC la invita a recarsi nel Regno di Thailandia per l’incontro e l’inserimento del bambino in famiglia in modo che, dopo circa 1 settimana di convivenza, la famiglia presenzi al colloquio con il Comitato del CAC per la definizione dell’affidamento preadottivo; se solo uno dei coniugi può presenziare agli adempimenti nel Paese, è necessario il consenso scritto del coniuge assente;
- in seguito al colloquio occorrono circa 3 settimane perché siano emessi i documenti di viaggio necessari all’ingresso in Italia del minore;
- il provvedimento amministrativo di affidamento pre-adottivo di 6 mesi rilasciato dal CAC, una volta fatto ingresso del minore in Italia, è riconosciuto dal Tribunale per i minorenni italiano come affidamento preadottivo in Italia della durata di 1 anno, nel corso del quale l’ente autorizzato deve inviare al CAC, ogni 2 mesi per i primi 6 mesi dall’arrivo e l’ultimo dopo 1 anno dall’arrivo in Italia, le relazioni concernenti l’integrazione del minore;
- conclusosi l’anno di affidamento preadottivo, l’adozione si perfeziona in Italia con la pronuncia della sentenza da parte del Tribunale per i minorenni che è dall’ente autorizzato trasmessa al CAC del Regno di Thailandia per il suo recepimento nel Paese;
- la procedura si conclude con l’invito da parte dell’Ambasciata del Regno di Thailandia in Italia a incontrare la famiglia adottiva presso la propria sede a Roma o al Consolato di Milano per sancire l’avvenuta adozione.

POST ADOZIONE:
L’ente autorizzato trasmette al CAC nel Regno di Thailandia le relazioni concernenti l’integrazione del minore. A far data dall’ingresso del minore in Italia: 3 report ogni 2 mesi, e l’ultimo report alla scadenza di 1 anno dall’arrivo che coincide con la chiusura dell’anno di affidamento preadottivo in Italia (4 report in tutto nei primi 12 mesi, e poi non viene più richiesto alcun report). L’ente autorizzato deve altresì trasmettere al CAC sia il decreto di affidamento preadottivo sia la sentenza di adozione, tradotti e legalizzati, provvedimenti emessi dal Tribunale per i minorenni italiano competente.