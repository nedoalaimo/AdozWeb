STATO: Cambogia
REQUISITI DELLE COPPIE ADOTTANTI:
Si tratta dei requisiti previsti dalla normativa locale che sono validi per le coppie adottive italiane solo qualora non contrastino con i requisiti previsti dalla normativa italiana.
- coppie sposate (art. 21 della Legge sulle adozioni internazionali);
- età superiore ai 30 anni (art. 21 della Legge sulle adozioni internazionali);
- differenza di età con il minore tra i 22 e i 45 anni (art. 21 della Legge sulle adozioni internazionali).
La presenza di tali requisiti non è necessaria nei casi in cui:
- la coppia è di origine cambogiana ed è legata al minore da un rapporto di parentela (art. 21 della Legge sulle adozioni internazionali);
- il minore ha bisogno di cure speciali o vi sono altre speciali circostanze per le quali l’adozione risulta nell’interesse superiore del minore (art. 21 della Legge sulle adozioni internazionali).
La normativa cambogiana specifica altresì che:
- non è possibile l’adozione in caso di condanne o azioni legali per condotte illecite o reati, anche reati minori (art. 21 della Legge sulle adozioni internazionali), o in laddove nel nucleo familiare siano già presenti due o più figli (art. 21 della Legge sulle adozioni internazionali).

REQUISITI DEI MINORI ADOTTANDI:
- minori di nazionalità cambogiana che risiedono permanentemente nel Regno di Cambogia (art. 10, comma 1, della Legge sulle adozioni internazionali);
- minori di età inferiore a 8 anni alla data di ricezione della domanda di adozione; l’adozione di minori che necessitano di cure speciali può essere autorizzata anche se di età compresa tra 8 e 18 anni; nel caso di adozione congiunta di fratrie, l’adozione può essere autorizzata se uno di essi ha meno di 8 anni e gli altri meno di 18 anni (art. 10, comma 2, della Legge sulle adozioni internazionali);
- minori residenti in orfanotrofio o accolti in una struttura sotto la supervisione del MoSVY (art. 10, comma 3, della Legge sulle adozioni internazionali);
- minori sotto la tutela o la responsabilità genitoriale di soggetti in estrema difficoltà (art. 10, comma 4, della Legge sulle adozioni internazionali);
- minori dichiarati adottabili tramite l’adozione internazionale e iscritti nell’apposito registro dell’ICAA dopo aver tentato la soluzione dell’adozione nazionale (artt. 10, comma 5, e 13 della Legge sulle adozioni internazionali).
Ulteriori elementi rilevanti secondo la normativa cambogiana:
- i genitori o il genitore presente e, laddove essi siano morti o incapaci di esprimere la propria volontà o decaduti dalla responsabilità genitoriale, il tutore del minore (art. 14 della Legge sulle adozioni internazionali) devono fornire il proprio consenso all’adozione; se il minore è in grado di esprimere il proprio punto di vista sull’adozione è consultato dall’ICAA nel corso della procedura, e le sue opinioni sono valutate in considerazione della sua età e maturità (art. 30 della Legge sulle adozioni internazionali);
- sono considerati minori che necessitano di cure speciali coloro i quali hanno gravi disabilità fisiche, mentali, o sono affetti da una malattia cronica; sono considerati minori con bisogni speciali i minori di età inferiore a 18 anni con crisi emotive e comportamentali, o minori di 18 anni con almeno un fratello di età inferiore a 8 anni (art. 6 del Decreto n. 139/2014).

PASSAGGI DELLA PROCEDURA:
- la coppia conferisce l’incarico di avviare la procedura di adozione internazionale a un ente autorizzato il quale, tramite l’AC, l’ambasciata o l’ufficio diplomatico italiano nel Regno di Cambogia, trasmette il fascicolo al Ministero degli affari esteri e della cooperazione internazionale del Regno di Cambogia (art. 24 della Legge sulle adozioni internazionali);
- il Ministero esprime il proprio parere sul fascicolo ed entro 15 giorni lavorativi lo invia al MoSVY (art. 24 della Legge sulle adozioni internazionali);
- l’ICAA esamina il fascicolo entro 60 giorni lavorativi dal ricevimento e, nel caso in cui risulti incompleto o errato, richiede alla coppia i documenti mancanti o errati (art. 26 della Legge sulle adozioni internazionali)**;
- verificati i requisiti di legge, l’ICAA sottopone una proposta di abbinamento alla coppia, all’AC o all’EA del Paese di residenza della coppia per il controllo e la condivisione dei documenti con la coppia, la quale ha 60 giorni di tempo per comunicare se accetta o se desidera un diverso abbinamento; se entro questo termine la coppia non comunica la sua decisione, l’ICAA può ritenere che essa abbia deciso di fermare la domanda di adozione e, quindi, procede nel proporre il minore a un’altra coppia; la coppia che non ha risposto entro i 60 giorni può decidere di fare nuovamente domanda di adozione, ma sarà l’ICAA a valutare le motivazioni che hanno spinto la coppia a non rispondere o a non accettare la proposta di abbinamento; la coppia può informare l’ICAA di non accettare la proposta fatta e chiedere di ricevere un’altra proposta, ma non è ammessa una terza proposta (artt. 27-29 della Legge sulle adozioni internazionali);
- la coppia deve fornire il proprio consenso scritto all’adozione del minore proposto, attraverso l’AC o l’EA del proprio Paese (art. 29 della Legge sulle adozioni internazionali);
- la coppia, o un solo membro di essa con la procura dell’altro, si reca nel Regno di Cambogia per incontrare il minore (art. 30 della Legge sulle adozioni internazionali) dopo che l’AC del Paese della coppia ha dato il consenso al proseguimento della procedura; l’incontro con il minore avviene entro 60 giorni dal consenso della coppia ad adottare il minore (art. 30 della Legge sulle adozioni internazionali);
- prima dell’incontro tra la coppia e il minore, l’ICAA intervista la coppia e incontra il minore per accertarsi che tutti siano preparati all’incontro (art. 30 della Legge sulle adozioni internazionali);
- dopo l’incontro, l’ICAA raccoglie l’opinione del minore sull’adozione (art. 30 della Legge sulle adozioni internazionali);
- l’ICAA esprime parere favorevole all’adozione, ed entro 7 giorni dall’incontro inoltra la documentazione al MoSVY perché la esamini e rilasci il proprio nullaosta per la prosecuzione della procedura (art. 32 della Legge sulle adozioni internazionali);
- la coppia, tramite l’ICAA e con la collaborazione dell’EA, presenta al Tribunale di prima istanza della capitale Phnom Penh domanda di adozione del minore abbinato (art. 33 della Legge sulle adozioni internazionali);
- se lo ritiene necessario, il Tribunale può ordinare di comparire in udienza agli incaricati dell’ICAA, alla coppia adottante o al loro rappresentante, ai genitori del minore o al suo tutore, a un rappresentante dell’EA o ad altri testimoni (artt. 36 e 38 della Legge sulle adozioni internazionali);
- il Tribunale emette la propria decisione entro 30 giorni lavorativi dalla data di ricezione della domanda e la invia alla coppia adottante, al rappresentante legale del minore e al MoSVY (art. 39 della Legge sulle adozioni internazionali);
- la decisione può essere impugnata in appello entro 15 giorni lavorativi dalla data di ricezione della notifica della stessa (art. 40 della Legge sulle adozioni internazionali);
- la Corte di appello si pronuncia entro 30 giorni dal ricevimento del ricorso, e la sua decisione non è impugnabile (art. 40 della Legge sulle adozioni internazionali);
- il MoSVY emette la dichiarazione di conformitàexart. 23 della Convenzione de L’Aja (art. 44 della Legge sulle adozioni internazionali);
- al termine della procedura, l’ICAA organizza una cerimonia per la presa in carico del minore e rilascia alla coppia adottante la documentazione necessaria per lasciare il Paese con il minore (art. 44 della Legge sulle adozioni internazionali).
Nel caso di minori che necessitano di cure speciali e minori con bisogni speciali la procedura è in parte diversa:
- la CAIA invia mensilmente la lista dei minori bisognosi di cure speciali e dei minori con bisogni speciali agli enti autorizzati dei Paesi che hanno un programma di “Special Home Finding” riservato a tali minori (art. 11 del n. Decreto 139/2014);
- l’EA comunica entro 30 giorni alla CAIA la disponibilità di una coppia all’adozione di un minore (art. 12 del Decreto n. 139/2014);
- l’EA può richiedere alla CAIA informazioni ulteriori sul minore, e ha 60 giorni di tempo per presentare la domanda di adozione al Ministero degli affari esteri e della cooperazione internazionale secondo la procedura prevista dalla Legge sulle adozioni internazionali (art. 13 del Decreto n. 139/2014);
- l’ICAA esamina il fascicolo della coppia, valutando il profilo dei richiedenti in relazione alle particolari esigenze del minore (art. 15 del Decreto n. 139/2014);
- l’incontro con il minore e il proseguo della procedura seguono la disciplina ordinaria prevista dalla Legge sulle adozioni internazionali (artt. 16-18 del Decreto n. 139/2014).

POST ADOZIONE:
L’ente autorizzato trasmette all’ICAA nel Regno di Cambogia le relazioni concernenti l’integrazione del minore, che devono essere redatte con cadenza semestrale per i primi 3 anni e, in seguito, con cadenza annuale fino al compimento dei 18 anni di età del minore (art. 45 della Legge sulle adozioni internazionali).

NOTE:
Non permette adozioni internazionali al momento