STATO: Bulgaria
REQUISITI DELLE COPPIE ADOTTANTI:
Si tratta dei requisiti previsti dalla normativa locale che sono validi per le coppie adottive italiane solo qualora non contrastino con i requisiti previsti dalla normativa italiana.
- coppie sposate (art. 81, Codice della famiglia);
- persone normodotate, e non dichiarate decadute dalla responsabilità giuridica (art. 78, Codice della famiglia);
- persone che abbiano una differenza di età con il minore di almeno 15 anni; in caso di adozione congiunta è sufficiente che uno dei due coniugi sia in possesso di tale requisito (art. 79, Codice della famiglia).
La legge bulgara specifica altresì che:
- è necessario il consenso dei genitori biologici dell’adottante (art. 89, comma 1, n° 2, Codice della famiglia), a meno che gli stessi non siano stati dichiarati decaduti dalla responsabilità genitoriale (art. 93, comma 1, Codice della famiglia);
- non è necessario il consenso dei genitori biologici quando il minore è inserito in una struttura sociale o integrata per l’assistenza residenziale e i genitori non hanno richiesto la cessazione del collocamento secondo la procedura amministrativa ai sensi della legge sulla protezione dei minori (art. 93, comma 2, Codice della famiglia).

REQUISITI DEI MINORI ADOTTANDI:
- minori di età inferiore ai 18 anni (art. 77, comma 1, Codice della famiglia);
- minori i cui genitori siano ignoti (art. 100, comma 2, n° 1, Codice della famiglia), deceduti o dichiarati decaduti dalla responsabilità genitoriale (art. 84, comma 3, Codice della famiglia).
La legge bulgara specifica altresì che:
- il minore che ha compiuto 14 anni deve fornire il proprio consenso all’adozione (art. 89, comma 1, n° 4, Codice della famiglia);
- il minore di età inferiore a 14 anni, deve essere ascoltato dal Tribunale quando i suoi diritti e interessi sono oggetto di procedimento giudiziario (art. 90, comma, 1, Codice della famiglia);
- i gemelli devono essere adottati insieme, salvo il caso in cui l’adozione non sia andata a buon fine nei sei mesi successivi alla data di iscrizione nel registro e il loro superiore interesse giustifichi l’adozione separata (art. 77, comma 2, Codice della famiglia); i fratelli devono essere adottati insieme se esiste tra loro un legame emotivo (art. 77, comma 3, Codice della famiglia);
- in casi eccezionali, il Consiglio per le adozioni può designare come genitore adottivo colui che è già impegnato nell’affido dello stesso minore da almeno un anno (art. 95, comma 2, Codice della famiglia).

PASSAGGI DELLA PROCEDURA:
- la coppia dà l’incarico di avviare la procedura di adozione internazionale ad un ente autorizzato, il quale trasmette il fascicolo della coppia al Ministero della giustizia nella Repubblica di Bulgaria;
- il fascicolo è esaminato dal Consiglio per l’adozione internazionale che elabora una proposta di abbinamento con un minore (art. 114, comma 7, Codice della famiglia);
- la proposta viene trasmessa al Ministero della giustizia (art. 115, comma 1, Codice della famiglia);
- se la coppia accetta la proposta di abbinamento con il minore, si reca nella Repubblica di Bulgaria per trascorrere con il minore un periodo obbligatorio di 5 giorni;
- se il Ministero della giustizia approva l’adozione, la procedura prosegue davanti al Tribunale di Sofia (artt. 117, comma 1 e 118, comma 1, Codice della famiglia);
- il Tribunale civile di Sofia esamina la domanda di adozione in udienza pubblica e a porte chiuse entro 14 giorni dal suo ricevimento (art. 97, comma 1, Codice della famiglia);
- la decisione sull’adozione può essere impugnata presso la Corte d’appello della città di Sofia entro 7 giorni dalla sua emissione, dagli aspiranti genitori adottivi, dai genitori biologici del minore, dal minore stesso e dal Pubblico ministero; se il minore ha compiuto 14 anni, può fare ricorso personalmente; la Corte pronuncia la decisione definitiva entro 14 giorni dalla presentazione del ricorso (art. 98 del Codice della famiglia);
- una volta ottenuti tutti i documenti necessari, il minore può lasciare la Repubblica di Bulgaria con la coppia.

POST ADOZIONE:
L’ente autorizzato trasmette al Ministero della giustizia – Direzione Internazionale giuridica protezione dei bambini e adozione internazionale - nella Repubblica di Bulgaria le relazioni semestrali relative al minore per i due anni successivi (art. 104, comma 1, Codice della famiglia).
Normativa di riferimento
- СЕМЕЕН КОДЕКС, 01 ottobre 2009 [Codice della famiglia]