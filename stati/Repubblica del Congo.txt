STATO: Repubblica del Congo
REQUISITI DELLE COPPIE ADOTTANTI:
- coppie sposate da almeno cinque anni, non legalmente separate, e di cui almeno un componente abbia 30 anni di età (art. 279 del Codice della famiglia);
- coppie sposate senza figli biologici, salvo dispensa da parte del Ministro della Giustizia (art. 287 del Codice della famiglia);
- persona coniugata nei confronti dei figli del partner (art. 279 del Codice della famiglia);
- persone singole di età minima di 35 anni (art. 279 del Codice della famiglia);
- differenza di almeno 20 anni di età con il minore, ridotta a 10 anni nel caso di adozione del figlio del coniuge, fatte salve esenzioni che possono essere consentite dal Pubblico Ministero della Repubblica in specifiche circostanze (art. 280 del Codice della famiglia);
- possesso di idonee qualità morali e di adeguate risorse economiche per assolvere agli obblighi derivanti dall’adozione nell’interesse superiore del minore (art. 282 del Codice della famiglia).

REQUISITI DEI MINORI ADOTTANDI:
- minori per i quali il padre e la madre o il consiglio di famiglia abbiano validamente fornito il proprio consenso all’adozione (art. 277 del Codice della famiglia);
- minori abbandonati o trovati (art. 277 del Codice della famiglia);
- minori i cui genitori siano stati dichiarati decaduti dalla responsabilità genitoriale (art. 277 del Codice della famiglia);
- minori i cui genitori biologici legalmente riconosciuti, o uno soltanto di loro se l’altro è deceduto, assente, incapace o è stato dichiarato decaduto dalla responsabilità genitoriale, abbiano fornito il proprio consenso all’adozione (art. 284 del Codice della famiglia);
- minori per i quali sia stato prestato il consenso all’adozione da parte del consiglio di famiglia, sentito il parere della persona che concretamente se ne sta prendendo cura, quando i genitori biologici sono entrambi deceduti o stati dichiarati decaduti dalla responsabilità genitoriali (art. 284 del Codice della famiglia);
- minori i cui genitori biologici ancorché non legalmente riconosciuti o il consiglio di famiglia abbiano rimesso la scelta sull’adozione all’autorità pubblica competente (art. 284 del Codice della famiglia);
- minori che sono stati dichiarati in stato di abbandono dal Tribunale competente (art. 288 del Codice della famiglia).
La legge congolese specifica altresì che:
- i minori di almeno 15 anni di età devono fornire il proprio consenso all’adozione, salvo che siano incapaci di manifestare la propria volontà (art. 283 del Codice della famiglia).

PASSAGGI DELLA PROCEDURA:
- la coppia aspirante l’adozione conferisce l’incarico di avviare la procedura di adozione internazionale a un ente autorizzato, il quale trasmette il fascicolo della coppia all’Autorità centrale della Repubblica del Congo;
- il procedimento di adozione ha natura giurisdizionale ed è richiesta l’assistenza di un legale che segua la coppia con l’istanza di adozione presso il Tribunale competente;
- la domanda di adozione deve essere presentata dalla coppia al Tribunale competente, il quale verifica il rispetto delle condizioni e dei requisiti richiesti dalla legge e, se lo ritiene necessario, può ordinare anche un’indagine da parte di un esperto (artt. 291-292 del Codice della famiglia);
- il Tribunale competente infine emana il provvedimento di adozione e ordina la trascrizione del provvedimento nel Registro dello Stato civile che deve avvenire entro un mese (artt. 292 e 295 del Codice della famiglia);
- il provvedimento di adozione può essere impugnato dalle parti in causa e dal Pubblico Ministero entro un mese dalla sua emanazione (art. 293 del Codice della famiglia).

POST ADOZIONE:
L’ente autorizzato trasmette al DGAS nella Repubblica del Congo le relazioni concernenti l’integrazione del minore con la seguente distinzione per i minori fino a nove anni di età è richiesta una relazione all’anno per i primi cinque anni successivi all’adozione; per i minori da dieci anni di età in poi è richiesta una relazione all’anno fino al compimento del diciottesimo anno.
Normativa di riferimento
- Loi n°073/84 du 17/10/1984 portant Code de la Famille[Legge n. 73 del 17 ottobre 1984 sul Codice della famiglia]