STATO: Repubblica dell'Honduras
REQUISITI DELLE COPPIE ADOTTANTI:
- coppie sposate e conviventi da almeno 3 anni o coppie la cui relazione di fatto sia stata riconosciuta legalmente, salvo che, nel superiore interesse del minore, non sia autorizzata l’adozione da parte di una persona singola (artt. 15 e 19, della Ley Especial de Adopciones);
- coppie sposate di cui almeno uno dei componenti sia di età superiore a 25 anni e inferiore a 60 anni, salvo che, nel superiore interesse del minore, sia disposto diversamente e che in tal caso la coppia abbia convissuto da almeno 5 anni (artt. 15 e 19 della Ley Especial de Adopciones);
- differenza di età con il minore di almeno 15 anni; nel caso di adozione da parte di una coppia, deve essere presa in considerazione l’età del più giovane dei due (art. 15 della Ley Especial de Adopciones);
- pieno possesso dei diritti civili (art. 15 della Ley Especial de Adopciones);
- possesso delle certificazioni secondo quanto prescritto dalla legge (artt. 15 e 16, della Ley Especial de Adopciones);
- possesso delle capacità per educare e mantenere il minore (art. 15 della Ley Especial de Adopciones);
- assenza di precedenti penali (art. 16 della Ley Especial de Adopciones);
- consenso del coniuge (art. 22 della Ley Especial de Adopciones);
- non essere stati precedentemente dichiarati decaduti o sospesi dall’esercizio della responsabilità genitoriale (art. 22 della Ley Especial de Adopciones).

REQUISITI DEI MINORI ADOTTANDI:
- minori di anni 18 (art. 8 della Ley Especial de Adopciones):orfani o i cui i cui genitori siano sconosciuti,privi di cure parentali o che, pur non essendone privi, si trovino in una condizione accertata che pregiudica il loro superiore interesse (art. 8 della Ley Especial de Adopciones);dichiarati adottabili dal DINAF (art. 9 della Ley Especial de Adopciones);i cui genitori o il rappresentante legale o coloro per i quali la legge lo richiede abbiano validamente fornito il consenso all’adozione, e legalmente capaci o comunque sufficientemente maturi per farlo (art. 11 della Ley Especial de Adopciones);per il quali il DINAF, con autorizzazione del giudice della famiglia, abbia fornito il consenso all’adozione essendo stati precedentemente dichiarati in stato di abbandono (art. 123 del Codigo de Familia).
- orfani o i cui i cui genitori siano sconosciuti,
- privi di cure parentali o che, pur non essendone privi, si trovino in una condizione accertata che pregiudica il loro superiore interesse (art. 8 della Ley Especial de Adopciones);
- dichiarati adottabili dal DINAF (art. 9 della Ley Especial de Adopciones);
- i cui genitori o il rappresentante legale o coloro per i quali la legge lo richiede abbiano validamente fornito il consenso all’adozione, e legalmente capaci o comunque sufficientemente maturi per farlo (art. 11 della Ley Especial de Adopciones);
- per il quali il DINAF, con autorizzazione del giudice della famiglia, abbia fornito il consenso all’adozione essendo stati precedentemente dichiarati in stato di abbandono (art. 123 del Codigo de Familia).

PASSAGGI DELLA PROCEDURA:
- la coppia conferisce l’incarico di avviare la procedura di adozione internazionale ad un ente autorizzato, il quale trasmette il fascicolo della coppia al DINAF nella Repubblica dell’Honduras;
- il procedimento di adozione si compone di una fase amministrativa, finalizzata a svolgere le indagini interdisciplinari previste per legge e a preparare la coppia, e di una fase giudiziaria, volta a verificare il rispetto delle condizioni e dei requisiti richiesti dalla legge e ad emettere il provvedimento di adozione (art. 25 della Ley Especial de Adopciones);
- il DINAF, sulla base delle indagini interdisciplinari svolte, inserisce i minori adottabili in un apposito registro e propone al Comitato per le assegnazioni l’abbinamento con una coppia aspirante (art. 30 della Ley Especial de Adopciones);
- il Comitato valuta la proposta sulla base del fascicolo della coppia, del colloquio con l’equipe multidisciplinare e del periodo di affidamento preadottivo (art. 31 della Ley Especial de Adopciones);
- il DINAF sottopone alla coppia la proposta di abbinamento con un minore; se accetta, la coppia è tenuta a sostenere il colloquio con l’equipe multidisciplinare e a svolgere il periodo di affidamento preadottivo con il minore (art. 34 della Ley Especial de Adopciones);
- al termine del periodo di affidamento preadottivo, il DINAF approva l’assegnazione e prepara tutta la documentazione necessaria per la fase giudiziaria (art. 35 della Ley Especial de Adopciones);
- la domanda di adozione è presentata dinnanzi al giudice della famiglia, il quale verificata tutta la documentazione, il rispetto di tutti i requisiti, sentite le parti e il parere del pubblico ministero e, se non vi è opposizione da parte del DINAF, emette il provvedimento di adozione (art. 42 della Ley Especial de Adopciones);
- se il provvedimento non viene impugnato nel termine previsto, diventa definitivo e deve essere notificato al DINAF affinché sia inscritto nell’apposito registro e siano rispettati gli adempimenti previsti per il post adozione (art. 42 della Ley Especial de Adopciones);
- una volta ottenuti tutti i documenti necessari, il minore può lasciare la Repubblica dell’Honduras con la coppia.

POST ADOZIONE:
L’ente autorizzato trasmette al DINAF nella Repubblica di Honduras le relazioni concernenti l’integrazione del minore con la seguente cadenza: trimestrale durante il primo anno di adozione; semestrale durante il secondo anno; annuale dal terzo anno fino al raggiungimento della maggiore età del minore in conformità alla legislazione del Paese di adozione (art. 54 della Ley Especial de Adopciones).
Normativa di riferimento
- Codigo de Familia, Decreto no. 76-1984e successive modificazioni [Codice della famiglia, Decreto n. 76 del 1984];
- Codigo Procesal Civil, Decreto no. 211-2006[Codice di procedura civile, Decreto n. 211 del 2006];
- Decreto Ejecutivo PCM no. 27-2014[Decreto esecutivo n. 27 del 2014];
- Ley Especial de Adopciones, Decreto no. 102-2018[Legge speciale delle adozioni, Decreto n. 102 del 2018];
- Reglamento de la Ley Especial de Adopciones, Acuerdo no. 309-2021[Regolamento della Legge speciale delle adozioni, Accordo n. 309 del 2021].