STATO: Repubblica socialista del Vietnam
REQUISITI DELLE COPPIE ADOTTANTI:
- persone singole o coppie sposate residenti in Paesi firmatari di accordi bilaterali in materia di adozione internazionale con la Repubblica socialista del Vietnam (art. 8, comma 3; art. 28, comma 1, della Legge sull’adozione);
- possesso della piena capacità di agire (art. 14, comma 1, lett. a, della Legge sull’adozione);
- differenza di età con il minore di almeno 20 anni (art. 14, comma 1, lett. b, della Legge sull’adozione);
- in buona salute, con buone qualità morali e in condizioni sia economiche che abitative tali da assicurare un buon livello di cura, crescita ed educazione del minore (art. 14, comma 1, lett. c-d, della Legge sull’adozione);
- non essere stati limitati o dichiarati decaduti dalla responsabilità genitoriale (art. 14, comma 2, lett. a, della Legge sull’adozione);
- non essere destinatari di misure amministrative disposte da strutture educative o sanitarie (art. 14, comma 2, lett. b, della Legge sull’adozione);
- non essere sottoposti attualmente a una pena detentiva (art. 14, comma 2, lett. c, della Legge sull’adozione);
- non avere nel casellario giudiziale la commissione di alcune tipologie di reato previste dalla legge (art. 14, comma 2, lett. d, della Legge sull’adozione);
La legge vietnamita specifica altresì che:
- è prevista la possibilità di un'adozione nominativa di un minore vietnamita nei seguenti casi: l’adottante è il coniuge della madre o la coniuge del padre naturale del minore; l’adottante è la zia o lo zio naturali del minore; gli adottanti sono genitori adottivi del fratello o della sorella del minore; gli stranieri che lavorano o studiano nella Repubblica socialista del Vietnam da almeno un anno; se il minore ha disabilità o è affetto da HIV o da altra pericolosa malattia (art. 28, comma 2, della Legge sull’adozione).

REQUISITI DEI MINORI ADOTTANDI:
- minori di anni 16 (art. 8, comma 1, della Legge sull’adozione);
- minori di età compresa tra i 16 e i 18 anni solo nel caso in cui l’aspirante genitore adottivo sia il coniuge della madre o la coniuge del padre o lo zio o la zia naturali (art. 8, comma 2, della Legge sull’adozione);
- minori i cui genitori, o uno solo di essi se l’altro è deceduto o è stato privato della capacità d’agire, o i tutori in caso di minori orfani o quando i genitori siano stati dichiarati scomparsi o abbiano fornito il proprio consenso all’adozione (art. 21, comma 1, della Legge sull’adozione).
La legge vietnamita specifica altresì che:
- il minore che ha compiuto 9 anni deve fornire il proprio consenso all’adozione (art. 21, comma 1, della Legge sull’adozione).

PASSAGGI DELLA PROCEDURA:
- la coppia dà l’incarico di avviare la procedura di adozione internazionale a un ente autorizzato il quale presenta la domanda di adozione internazionale al MOJ (art. 31, comma 3; art. 32 della Legge sull’adozione);
- l’Ufficio provinciale del Dipartimento di giustizia che riceve il fascicolo elabora, entro 30 giorni, una proposta di abbinamento con un minore (art. 36, comma 1, della Legge sull’adozione);
- il Comitato del Popolo di livello provinciale deve esprimere il proprio parere sulla proposta di abbinamento e lo notifica all’Ufficio provinciale del Dipartimento di giustizia perché trasmetta il fascicolo al MOJ; entro 30 giorni dalla ricezione della documentazione, il MOJ valuta la proposta di abbinamento e presenta una relazione sull’ammissibilità del minore all’adozione internazionale e, per il tramite del DOA, la notifica alla CAI e alla coppia (art. 36, commi 1-2 della Legge sull’adozione);
- la coppia riceve la proposta di abbinamento con il minore e ha trenta giorni di tempo per decidere; se la accetta la procedura prosegue e la decisione viene comunicata al DOA (art. 36, comma 3 della Legge sull’adozione);
- il MOJ comunica al proprio ufficio di livello provinciale la decisione della coppia affinché trasmetta il fascicolo della procedura al Comitato del Popolo di livello provinciale e, nei 15 giorni successivi, il Comitato del Popolo di livello provinciale adotta la decisione finale sull’adozione (art. 37, comma 1 della Legge sull’adozione);
- la coppia si reca nella Repubblica socialista del Vietnam entro 60 giorni dalla comunicazione dell’Ufficio provinciale del Dipartimento di giustizia (art. 37, comma 2 della Legge sull’adozione);
- una volta ottenuti tutti i documenti necessari, il minore può lasciare la Repubblica socialista del Vietnam con la coppia.

POST ADOZIONE:
L’ente autorizzato trasmette al MOJ nella Repubblica socialista del Vietnam le relazioni concernenti l’integrazione del minore con cadenza semestrale per i tre anni successivi all’adozione (art. 39 della Legge sull’adozione).
Normativa di riferimento
- Accordo bilaterale “Convenzione relativa alla cooperazione in materia di adozione di minori tra la Repubblica italiana e la Repubblica Socialista del Vietnam”, 17 giugno 2003;
- Law on child protection, care and education, n. 25/2004/QH11 del 15 giugno 2004;
- Law on Adoption, n. 52/2010/QH12 del 17 giugno 2010;
- Decreto del governo n. 19/2011,Providing in detail for implementation of a number of articles of the Law on Adoption, n. 19/2011/ND-CP,
- Guiding the finding of alternative families overseas for children with disabilities, children with serious diseases, children aged 5 or older and two or more children being siblings who need alternative families, n. 15/2014/TT-BTP, Circolare del Ministero della giustizia del 20 maggio 2014;
- Law on childrenn. 102/2016/QH13 del 5 aprile 2016;
- Decreto del Governo n. 24/2019, Modifica e integrazione di alcune disposizioni del Decreto Governativo n. 19/2011/ND-CP del 21 marzo 2011 che prevede in dettaglio l’attuazione di alcune disposizioni della Legge sulle adozioni (in assenza di un link a un sito istituzionale vietnamita, è stato inserito il link alla versione in lingua italiana del Decreto, traduzione non ufficiale della CAI).
- Decreto del Governo n. 98/2022/ND-CPdel 29 novembre 2022, Functions, tasks, powers and organizational structure of the Ministry of Justice.