STATO: Serbia
REQUISITI DELLE COPPIE ADOTTANTI:
Si tratta dei requisiti previsti dalla normativa locale che sono validi per le coppie adottive italiane solo qualora non contrastino con i requisiti previsti dalla normativa italiana.
- coppie sposate o unite civilmente o di fatto (art. 101, comma 1, del Family Act);
- il coniuge o il convivente del genitore del minore (art. 101, comma 2, del Family Act);
- persone singole se espressamente autorizzate dal ministero competente (art. 101, comma 3, del Family Act);
- differenza di almeno 18 anni e non più di 45 anni con il minore, a meno che il ministero competente non autorizzi una deroga nell’interesse del minore (art. 99, commi 1 e 2, del Family Act);
- aver ricevuto una apposita formazione sull’adozione secondo quanto stabilito dal ministero competente (art. 102, commi 1 e 2, del Family Act).
La legge serba specifica altresì che non è possibile adottare in caso di:
- decadenza anche parziale dalla responsabilità genitoriale; perdita anche parziale della capacità giuridica; presenza di malattie che possano avere effetti dannosi sull’adottato (art. 100 comma 2, nn. 1, 2 e 3, del Family Act);
- condanne penali per reati contro il matrimonio e la famiglia, contro la libertà sessuale e contro la vita e il corpo (art. 100, comma 2, n. 4 del Family Act)

REQUISITI DEI MINORI ADOTTANDI:
- minori di età compresa tra i tre mesi e i diciotto anni (art. 90, commi 1 e 2, del Family Act);
- minori orfani o i cui genitori biologici siano sconosciuti o irrintracciabili (art. 91, comma 1 nn.1 e 2, del Family Act);
- minori i cui genitori biologici siano stati dichiarati decaduti dalla responsabilità genitoriale o siano stati dichiarati legalmente incapaci (art. 91, comma 1 nn.3 e 4, del Family Act);
- minori i cui genitori biologici o il tutore abbiano fornito il consenso all’adozione (artt. 91, comma 1 n.5, 95, comma 1, e 97 del Family Act).
La legge serba specifica altresì che:
- i minori che abbiano compiuto dieci anni di età devono fornire il loro consenso all’adozione (art. 98 del Family Act).

PASSAGGI DELLA PROCEDURA:
- la coppia conferisce l’incarico di avviare la procedura di adozione internazionale ad un ente autorizzato, il quale trasmette il fascicolo della coppia al MFWD nella Repubblica di Serbia;
- il MFWD valuta l’idoneità della coppia e la completezza della documentazione;
- una apposita equipe multidisciplinare nell’ambito dei servizi sociali competenti individua il minore da proporre in abbinamento e il MFWD lo comunica alla coppia per l’accettazione;
- se la proposta di abbinamento è accettata, la coppia deve trascorrere un periodo di almeno 10 giorni con il minore nel territorio della Repubblica di Serbia sotto la supervisione dell’équipe multidisciplinare che redige due relazioni, una iniziale e una finale, verificando la rispondenza dei requisiti e la positiva interazione del minore con la coppia;
- in caso di esito positivo, i servizi sociali danno parere favorevole all’adozione comunicandolo al MFWD il quale autorizza infine l’adozione internazionale.
- una volta ottenuti tutti i documenti necessari, il minore può lasciare la Repubblica di Serbia con la coppia.
(*) Le informazioni per le quali non è stato possibile individuare una fonte ufficiale attendibile sono state reperite su HCCH, Country Profiles – State responses: Republic of Serbia.

POST ADOZIONE:
L’ente autorizzato trasmette al MFWD nella Repubblica di Serbia le relazioni concernenti l’integrazione del minore con cadenza semestrale per i primi due anni dall’adozione.
Normativa di riferimento•Family Act, 2005