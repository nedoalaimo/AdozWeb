STATO: Repubblica di Polonia
REQUISITI DELLE COPPIE ADOTTANTI:
- coppie sposate eterosessuali (art. 115 del Codice della famiglia e della tutela): non è richiesta una durata minima del matrimonio, ma nella prassi sono favoriti i coniugi sposati da almeno 5 anni;
- le persone singole e divorziate non sono escluse dall’adozione, ma viene data priorità alle coppie sposate; persone singole possono adottare minori con bisogni speciali (minori dell’età di otto anni, minori con disturbi comportamentali gravi, minori con sindrome alcolica fetale, etc.);
- l’età minima è 18 anni (art. 114 comma 2 del Codice della famiglia e della tutela); la legge non prevede un’età massima per adottare, tuttavia, nella pratica, è titolo preferenziale per le donne l’età inferiore ai 40 anni e per gli uomini l’età inferiore ai 45 anni;
- per l’adozione da parte di uno dei due coniugi è richiesto il consenso dell’altro, salvo il caso di incapacità d’agire (art. 116 del Codice della famiglia e della tutela);
- tra gli aspiranti genitori adottivi e il minore deve sussistere una differenza di età non superiore ai 40 anni.

REQUISITI DEI MINORI ADOTTANDI:
- minori orfani di età inferiore ai diciotto anni, minori abbandonati o i cui genitori sono stati dichiarati decaduti dalla responsabilità genitoriale o abbiano acconsentito all’adozione nell’ambito di un procedimento giudiziario; in tal caso, il consenso può essere revocato e i genitori possono essere riammessi all’esercizio della responsabilità genitoriale fino alla scadenza del termine per l’impugnazione del provvedimento di adozione (art. 119 del Codice della famiglia e della tutela);
- se gli aspiranti genitori adottivi hanno figli biologici o adottati in precedenza, l’adottando deve avere un’età inferiore a questi;
- se il minore ha fratelli o sorelle adottabili, è frequente l’adozione della fratria;
- se il minore ha compiuto 13 anni è necessario il suo consenso all’adozione (art. 118 comma 1 del Codice della famiglia e della tutela), mentre se ha compiuto 10 anni il giudice può valutare se ascoltarlo (art. 118 comma 2 del Codice della famiglia e della tutela); se il minore è incapace di fornire il suo consenso al di là dell’età il tribunale decide indipendentemente da questo (art. 118 comma 3 del Codice della famiglia e della tutela);
- è rara l’adozione di minori sotto i due anni e in buona salute. Molti dei minori proposti per l’adozione internazionale sono minori con bisogni speciali, ossia minori grandi, affetti da varie patologie o fratrie costituite da diversi minori.

PASSAGGI DELLA PROCEDURA:
- la coppia conferisce l’incarico di avviare la procedura di adozione internazionale ad un ente autorizzato, il quale trasmette il fascicolo della coppia al Centro Cattolico Adozione di Varsavia nella Repubblica di Polonia;
- se la coppia accetta la proposta di abbinamento con un minore che le è stata sottoposta, la procedura prosegue dinanzi all'Autorità centrale polacca, che valuta caso per caso se sussistono i presupposti per concedere alla coppia il permesso di visita del minore;
- sono previsti due viaggi: il primo dura in media dai due ai quattro giorni, il secondo può essere molto più lungo considerando i tempi dovuti alla convivenza con il minore stabilita dal Tribunale, all'udienza di adozione, al passaggio in giudicato e al completamento dei documenti;
- una volta ottenuti tutti i documenti necessari, il minore può lasciare la Repubblica di Polonia con la coppia.

POST ADOZIONE:
Normativa di riferimento
- Codice della famiglia e della tutela del 1964;
- Decreto del Ministro dell’istruzione nazionale del 17 agosto 1993;
- Regolamento del Ministro del lavoro e delle politiche sociali del 16 febbraio 2001;
- Legge del 9 giugno 2011 sul sistema di sostegno alla famiglia e di affidamento;
- Decreto del Ministero della famiglia, del lavoro e delle politiche sociali del 13 gennaio 2017 in materia di centri di adozione autorizzati alla cooperazione con le Autorità centrali di altri Paesi o organizzazioni o centri adozione autorizzati dai governi di altri Paesi;
- Decisione del Ministero della famiglia, del lavoro e delle politiche sociali, Dipartimento per le politiche familiari del 22 marzo 2017, relativa alla limitazione delle adozioni internazionali.