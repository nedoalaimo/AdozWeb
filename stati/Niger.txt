STATO: Niger
REQUISITI DELLE COPPIE ADOTTANTI:
Si tratta dei requisiti previsti dalla normativa locale che sono validi per le coppie adottive italiane solo qualora non contrastino con i requisiti previsti dalla normativa italiana.
- coppie sposate o unite civilmente da almeno dieci anni, purché senza figli legittimi dalla loro unione e senza figli a carico da una precedente unione (art. 344 del codice civile);
- almeno un componente della coppia abbia compiuto i 35 anni di età (art. 344 del codice civile);
- differenza di almeno 15 anni con il minore adottato, a meno che non si tratti dei figli del coniuge; in tal caso la differenza di età richiesta è di almeno 10 anni o anche inferiore se disposto dal Presidente della Repubblica (art. 344 del codice civile).
Ulteriori aspetti rilevanti secondo la normativa della Repubblica del Niger:
- consenso del coniuge all’adozione, salvo sia impossibilitato a manifestare la propria volontà o sia separato legalmente (art. 346 del codice civile).

REQUISITI DEI MINORI ADOTTANDI:
- minori di età inferiore ai cinque anni che siano stati abbandonati o i cui genitori biologici siano deceduti o sconosciuti e che siano stati quindi dichiarati adottabili con decreto del Ministero competente al termine di una apposita istruttoria non inferiore a tre mesi (artt. 368, 369 del codice civile);
- minori i cui genitori biologici abbiano fornito il loro consenso all’adozione, o il cui genitore abbia fornito il consenso qualora l’altro sia deceduto o impossibilitato a fornirlo; nel caso in cui i genitori siano divorziati o legalmente separati è sufficiente il consenso del coniuge a beneficio del quale è stato pronunciato il divorzio o la separazione personale e che ha l'affidamento del figlio, purché sia notificato all’altro genitore il provvedimento di adozione, che diventerà definitivo decorsi almeno tre mesi (art. 347 del codice civile);
- minori rispetto ai quali il consiglio di famiglia abbia fornito il consenso all’adozione, ossia nei casi in cui i genitori siano nell’impossibilità di fornire il loro consenso, minori che siano orfani o non riconosciuti o che dopo il riconoscimento abbiano perso i genitori biologici o i genitori biologici non possano manifestare la loro volontà, o minori che siano stati affidati alla responsabilità di un tutore o di una associazione caritativa (art. 349 del codice civile).

PASSAGGI DELLA PROCEDURA:
- la coppia conferisce l’incarico di avviare la procedura di adozione internazionale a un ente autorizzato, il quale trasmette il fascicolo della coppia all’AC/ANIN presso il Ministero della promozione femminile e della protezione dell’infanzia nella Repubblica del Niger;
- l’AC/ANIN valuta la completezza della documentazione e, se ritiene la coppia idonea, trasmette la proposta di abbinamento con il minore;
- la domanda di adozione deve essere presentata al Tribunale competente, il quale verificato il rispetto dei requisiti richiesti, il rilascio dei consensi previsti dalla legge e valutata positivamente la relazione sull’idoneità della coppia, convoca l’udienza di comparizione all’esito della quale emette il provvedimento di adozione che diviene definitivo e vincolante per le parti dopo la sua omologazione;
- il provvedimento deve infine essere trascritto su richiesta degli interessati nell’apposito registro dello stato civile;
- una volta ottenuti tutti i documenti necessari, il minore può lasciare la Repubblica del Niger con la coppia.

POST ADOZIONE:
Non sono indicati particolari adempimenti.

NOTE:
Non permette adozioni internazionali al momento