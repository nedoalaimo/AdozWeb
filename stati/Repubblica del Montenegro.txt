STATO: Repubblica del Montenegro
REQUISITI DELLE COPPIE ADOTTANTI:
Si tratta dei requisiti previsti dalla normativa locale per l’adozione nazionale, che sono validi per le coppie adottive italiane solo qualora non contrastino con i requisiti previsti dalla normativa italiana.
- coppie sposate o di fatto in cui almeno uno ha un’età compresa tra i 30 e i 50 anni, e la cui età rispetto a quella del minore è superiore di almeno 18 anni (art. 126, commi 1 e 2, della Legge sulla Famiglia); in casi di particolari necessità l’età può essere superata purché il limite di età tra l'adottante e l'adottato non superi i 50 anni (art. 126, comma 3, della Legge sulla Famiglia);
- persona singola, in via eccezionale, se nell’interesse del minore e con il consenso del Ministro per gli Affari Sociali (art. 132, comma 3, della Legge sulla Famiglia);
- coppia sposata o di fatto, o convivente del genitore del minore adottato se convivente con quest’ultimo (art. 132, commi 1 e 2, della Legge sulla Famiglia);
- possesso della capacità giuridica e della responsabilità genitoriale (art. 127, comma 1, numeri 1-2, della Legge sulla Famiglia);
- assenza di malattia che può avere effetti dannosi sull'adottato, assenza di condanne per uno dei reati contro la vita, la libertà sessuale o il matrimonio e la famiglia e sufficienti garanzie che assicurino di poter svolgere in modo adeguato le cure genitoriali (art. 127, comma 1, numeri 3, 4, 5, della Legge sulla Famiglia).
La legge della Repubblica del Montenegro specifica altresì che:
- in caso di adozione di fratelli e sorelle di sangue o di fratellastri materni o paterni, l'adozione è consentita anche se solo uno dei due della coppia soddisfa le condizioni di cui sopra (art. 126, comma 4 della Legge sulla Famiglia);
- la coppia adottiva ha l’obbligo di informare il minore del fatto che è stato adottato al più tardi prima del suo settimo anno di vita o subito dopo l’adozione, se si tratta di un minore di età superiore (art. 122 della Legge sulla Famiglia).

REQUISITI DEI MINORI ADOTTANDI:
- minori di età inferiore ai diciotto anni (art.131, comma 1, Legge sulla Famiglia);
- minori per i quali l’adozione sia nel loro superiore interesse, e per i quali non è stato trovato un adottante cittadino montenegrino (artt. 123, comma 1, e 125, comma 2, della Legge sulla Famiglia);
- minori privi di cure genitoriali o parentali adeguate e che abbiano compiuto tre mesi di età (artt. 121 e 124, comma 1, della Legge sulla Famiglia);
- minori figli di genitori minorenni che abbiano compiuto un anno di età senza prospettiva di crescita con i genitori biologici o con altri parenti prossimi (art. 124, comma 2, della Legge sulla Famiglia);
- minori figli di genitori sconosciuti dopo tre mesi dall'abbandono (art. 124, comma 3, della Legge sulla Famiglia);
- minori i cui genitori, o uno solo di essi, abbiano fornito il proprio consenso all'adozione (art. 128 della Legge sulla Famiglia);
- minori i cui genitori siano stati privati della responsabilità genitoriale o della capacità giuridica, che non vivono con il minore e che abbiano trascurato per almeno tre mesi la sua cura (art. 129, numeri 1, 2 e 3, della Legge sulla Famiglia);
- minori i cui genitori non abbiano una residenza permanente conosciuta da almeno sei mesi e che non si siano presi cura del minore durante questo periodo (art. 129, numero 4, della Legge sulla Famiglia);
- le fratrie possono essere separate solo in via eccezionale se non c'è possibilità di adozione congiunta e se è nel loro interesse (art. 131, comma 2, della Legge sulla Famiglia);
- minori sotto tutela, il cui tutore abbia fornito il proprio consenso all’adozione (art. 130, comma 1, della Legge sulla Famiglia).

PASSAGGI DELLA PROCEDURA:
- la coppia conferisce l’incarico di avviare la procedura di adozione internazionale a un ente autorizzato, il quale trasmette il fascicolo della coppia al Ministero per gli Affari Sociali nella Repubblica del Montenegro;
- il Ministero per gli Affari Sociali, sulla base del parere di una commissione di esperti dà la sua approvazione (artt. 125 e 136 comma 2, della Legge sulla Famiglia);
- il fascicolo della coppia viene trasmesso all’Autorità tutoria, ente pubblico specializzato che si occupa della tutela dei minori fuori famiglia;
- l 'Autorità tutoria, dopo l’istruttoria da parte di un esperto, verifica il rispetto delle condizioni e dei requisiti richiesti dalla legge (art. 137, comma 1, della Legge sulla Famiglia);
- il genitore del minore, il coniuge dell'aspirante genitore adottivo e il minore forniscono il loro consenso all'adozione davanti all'Autorità tutoria (art. 138, comma 1, della Legge sulla Famiglia);
- l'Autorità tutoria informa il genitore del minore delle conseguenze del proprio consenso all'adozione prima che egli fornisca il suo consenso verbale che va agli atti, e la trascrizione certificata viene consegnata al genitore del minore (art. 139, commi 2-3, della Legge sulla Famiglia);
- l’Autorità tutoria decide sull’adozione del minore;
- il provvedimento di adozione può essere impugnato da tutte le parti in causa entro 8 giorni dal suo ricevimento (art. 142, comma 2, della Legge sulla Famiglia);
- scaduto tale termine, la decisione diventa definitiva (art. 142, comma 3, della Legge sulla Famiglia);
- l'Autorità tutoria ha l'obbligo di presentare la decisione di adozione definitiva all'ufficiale di stato civile competente per l'iscrizione nel Registro delle nascite (art. 142, comma 4, della Legge sulla Famiglia);
- l'ufficiale giudiziario procede alla trascrizione del provvedimento di adozione nel Registro dello Stato civile (art. 142, comma 5, della Legge sulla Famiglia);
- una volta ottenuti tutti i documenti necessari il minore può lasciare la Repubblica del Montenegro con la coppia.

POST ADOZIONE:
Non sono indicati particolari adempimenti.
Normativa di riferimento
Family law of the Republic of Montenegro of 2007, consolidated version published in the Official Gazette of 11 August 2016[Legge sulla Famiglia della Repubblica del Montenegro del 2007, versione aggiornata pubblicata sulla Gazzetta ufficiale n.  053/16 dell’11 agosto 2016 ].
Link e allegati
- UN, Committee on the Rights of the Child,Consideration of reports submitted by States parties in application of article 44 of the Convention: Convention on the Rights of the Child: second and third Periodic Report of Montenegro on the implementation of the United Nations Convention on the Rights of the Child for the period 2010 – 2015, Montenegro, CRC/MNE/2-3, 30 November 2016;
- UN, Committee on the Rights of the Child,Concluding observations on the combined second and third periodic reports of Montenegro, CRC/C/MNE/CO/2-3